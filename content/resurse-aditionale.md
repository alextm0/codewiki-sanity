
## Platforme de antrenament


### 1. [Codeforces](https://codeforces.com)

**Codeforces** este una dintre cele mai populare platforme de programare competitivă la nivel mondial. Este cunoscută pentru concursurile sale frecvente și variate.

**De ce să folosești Codeforces?**

- **Concursuri săptămânale**: Oferă ocazii constante de antrenament și competiție, perfecte pentru a-ți testa abilitățile în condiții similare celor de la olimpiadă.
- **Probleme variate**: Include o gamă largă de probleme, de la un nivel scăzut de dificultate (800 rating) până la foarte avansat (până la 3500 rating).
- **Sistem de rating**: Asemănător cu cel din șah, rating-ul (ELO) îți permite să îți monitorizezi progresul și să te antrenezi în propriul ritm, adaptându-te constant la nivelul tău actual de performanță.
- **Comunitate activă**: Un loc de învățare excelent unde utilizatorii împărtășesc soluții, scriu editoriale și discută diverse abordări.

![image.png](https://cdn.sanity.io/images/7svjwvsp/production/49be635adf569186f45a50111a95dcae2b18fc68-1088x407.png)

Recomandăm Codeforces datorită faptului că poți îmbina cele două tipuri de antrenament: prin probleme tematice (din arhiva educațională, selectând probleme cu un rating puțin mai mare decât al tău) și participând activ sau virtual (simulând condițiile de concurs, dar fără a-ți afecta rating-ul).

Articolul din arhiva educațională RoAlgo legat de abordarea concursurilor de pe Codeforces îl puteți citi [aici](https://roalgo-discord.github.io/arhiva-educationala/mediu/cf-atcoder/?h=codefor).

![image.png](https://cdn.sanity.io/images/7svjwvsp/production/b1139ef1fc12af6079e69556ba7596666a43986c-1904x886.png)


### 2. [Infoarena](https://infoarena.ro)

**Infoarena** este o arhivă extinsă de probleme, oferind aproximativ 2400 de probleme din diverse concursuri naționale și internaționale. Pe lângă acestea, platforma include și o arhivă educațională care acoperă algoritmi importanți, fiind o resursă valoroasă pentru cei care se pregătesc pentru olimpiada de informatică la un nivel ridicat.

**Aspecte importante ale Infoarena:**

- **Varietate de probleme**: Conține o gamă largă de probleme, de la concursuri naționale și internaționale.
- **Arhivă educațională**: Include resurse educaționale care acoperă algoritmi esențiali, utili pentru pregătirea la olimpiada de informatică.
- **Dificultate în selecția problemelor**: Poate fi dificil să găsești problemele care se potrivesc nivelului tău de pregătire, ceea ce poate face antrenamentul mai puțin eficient dacă nu ai o metodă clară de selecție.

### 3. [CSES](https://cses.fi/problemset/)

**CSES** este o colecție completă de probleme clasice de algoritmică și structuri de date. Lista actuală conține aproximativ 300 de probleme, toate bazate pe algoritmi și tehnici standard, care apar frecvent la majoritatea concursurilor și olimpiadelor de informatică.

**Aspecte importante ale CSES:**

- **Probleme clasice**: Include o varietate de probleme clasice care acoperă concepte fundamentale de algoritmică și structuri de date.
- **Diversitate**: Oferă o gamă largă de probleme, de la cele de bază la cele avansate.
- **Resursă de antrenament**: Este o resursă excelentă pentru a-ți antrena abilitățile și pentru a-ți testa cunoștințele despre algoritmi într-un mod structurat și eficient.

### 4. [Kilonova](https://kilonova.ro)

Kilonova este o platformă creată relativ recent, dar care a devenit rapid un punct de referință pentru pasionații de informatică. Aici poți găsi o colecție extinsă de probleme din olimpiadele de informatică din anii trecuți, organizate după tipul concursului și anul în care au fost propuse.

Problemele sunt structurate pe diverse categorii, cum ar fi:

- Olimpiade județene și naționale.
- Baraje pentru selecția lotului național.
- Concursuri locale organizate de comunitatea RoAlgo.

Majoritatea dintre probleme sunt create și propuse de **foști și actuali olimpici la informatică**.

![image.png](https://cdn.sanity.io/images/7svjwvsp/production/75833ec65dc439244b1b2a406730fff4af1d8351-1899x882.png)

### 5. [Pbinfo](https://www.pbinfo.ro)

Pbinfo este, fără îndoială, cea mai cunoscută platformă de rezolvat probleme din România, fiind utilizată în multe licee din țară. Este o resursă valoroasă, mai ales pentru cei care sunt la început.

- Conține o arhivă vastă de probleme, ceea ce o face ideală pentru începători.
- Oferă o varietate de categorii pentru selectarea problemelor, facilitând rezolvarea problemelor bazată pe o anumită metodă sau tehnică.
- Etichetele problemelor nu pot fi ascunse, ceea ce îți poate indica de la început ce metodă sau tehnică trebuie folosită.
- Unele probleme pot avea teste mai puțin riguroase, permițând obținerea unui punctaj maxim chiar dacă soluția nu este complet corectă.

## Platforme de învățat

### 1. [USACO Guides](https://usaco.guide)

USACO Guides este una dintre cele mai cuprinzătoare resurse pentru învățarea algoritmicii și a structurilor de date, special concepută pentru cei care se pregătesc pentru concursuri de programare. Ghidul este organizat într-un mod structurat și ușor de parcurs, ceea ce îl face ideal pentru toate nivelurile de experiență.

- **Structurare clară**: Lecțiile și subiectele sunt prezentate într-o ordine progresivă, permițându-ți să îți urmărești și să îți gestionezi progresul pe măsură ce înveți noi concepte.
- **Articole detaliate**: Fiecare capitol conține articole bine scrise, care explică teorii și concepte algoritmice esențiale, cu exemple clare și ușor de înțeles.
- **Probleme de antrenament**: Fiecare secțiune este însoțită de seturi de probleme practice, clasificate pe niveluri de dificultate, pentru a-ți permite să aplici ceea ce ai învățat și să îți consolidezi cunoștințele.
- **Resurse suplimentare**: Pe lângă lecțiile propriu-zise, ghidul oferă link-uri către resurse externe, cum ar fi tutoriale video, articole suplimentare și platforme de rezolvare a problemelor, oferindu-ți o experiență de învățare completă.

![image.png](https://cdn.sanity.io/images/7svjwvsp/production/2530145b4103988bb29786428d49b2d8d752a9af-1909x889.png)

### 2. [Arhiva educationala RoAlgo](https://roalgo-discord.github.io/arhiva-educationala/)

**Arhiva educațională RoAlgo** oferă o colecție cuprinzătoare de materiale de pregătire pentru concursurile de programare, organizate pe niveluri de dificultate (Începători, OJI, ONI, Baraj). Toate materialele sunt realizate de foști și actuali olimpici la informatică, asigurând calitatea și relevanța conținutului.

Puteți să intrați pe serverul lor de discord [aici](https://discord.gg/E82gRbUBCJ).

### 3. [Codeforces EDU](https://codeforces.com/edu/course/2)

**Codeforces EDU** este un curs oferit de profesori de la ITMO University, care acoperă concepte importante de programare competitivă într-un mod ușor de înțeles. Include explicații video cu demonstrații pe whiteboard și probleme de antrenament după fiecare lecție.

![image.png](https://cdn.sanity.io/images/7svjwvsp/production/7a621aabfa1601b74e404e324ab3a7cd55ab04c7-1545x878.png)

!!! note "Link curs" Pentru a putea accesa cursul, trebuie mai întâi să vă faceți un cont și să mergeți în secțiunea EDU > ITMO Academy

## Diverse

- [Competitive Programmer's Handbook](https://cses.fi/book/book.pdf)
- [CPPI](https://cppi.sync.ro/materia.html): Conține materiale pentru olimpiadă pentru elevi de gimnaziu și liceu.
- [InfoGenius](https://infogenius.ro): Blog care conține articole legate de concepte de programare și rezolvări la probleme de olimpiadă.
- [CPAlgorithm](https://cp-algorithms.com): Conține implementări și algoritmi mai dificili.
- [Visualizare algoritmi](https://visualgo.net/en)

Mult succes la rezolvat probleme în continuare!

